# 卷一

[TOC]

## 針道源流

[原文] 《素問》十二卷，世稱黃帝岐伯問答之書。及觀其旨意，殆非一時之言，而所撰述，亦非一人之手。劉向指為諸韓公子所著；程子謂出戰國之末。而其大略正如《禮記》之萃於漢儒，而與孔子、子思之言並傳也。蓋靈蘭秘典、五常正大、六元正紀等篇，無非闡明陰陽五行生製之理，配象合德，實切于人身。其諸色脉病名、針刺治要，皆推是理以廣之，而皇甫謐之《甲乙》、楊上善之《太素》，亦皆本之于此，而微有異同。醫家之綱法，無越于是書矣。然按西漢《藝文誌》，有《內經》十八卷及扁鵲名。白氏云：《內經》凡三家，而《素問》之目乃不列。至隋《經籍志》始有《素問》之名，而指為《內經》。唐王冰乃以《九靈》九卷，牽合《漢志》之數，而為之註釋，復以陰陽大論，托為師張公所藏，以補其亡逸，而其用心亦勤矣。惜乎朱墨混淆，玉石相亂，訓詁失之于迁疎，引援或至于未切。至宋林億、高若訥等，正其誤文，而增其缺義，頗於冰為有功。


